༃ གསོལ་འདེབས་བར་ཆད་ལམ་སེལ་བཞུགས༔
ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔
ཆོས་སྐུ་སྣང་བ་མཐའ་ཡས་ལ་གསོལ་བ་འདེབས༔
ལོངས་སྐུ་ཐུགས་རྗེ་ཆེན་པོ་ལ་གསོལ་བ་འདེབས༔
སྤྲུལ་སྐུ་པདྨ་འབྱུང་གནས་ལ་གསོལ་བ་འདེབས༔
བདག་གི་བླ་མ་ངོ་མཚར་སྤྲུལ་པའི་སྐུ༔
རྒྱ་གར་ཡུལ་དུ་སྐུ་འཁྲུངས་ཐོས་བསམ་མཛད༔
བོད་ཡུལ་དབུས་སུ་ཞལ་བྱོན་དྲེགས་པ་བཏུལ༔
ཨོ་རྒྱན་ཡུལ་དུ་སྐུ་བཞུགས་འགྲོ་དོན་མཛད༔
ཐུགས་རྗེས་བདག་ལ་བྱིན་གྱིས་རློབས༔
བརྩེ་བས་བདག་སོགས་ལམ་སྣ་དྲོངས༔
དགོངས་པས་བདག་ལ་དངོས་གྲུབ་སྩོལ༔
ནུས་པས་བདག་སོགས་བར་ཆད་སོལ༔
ཕྱི་ཡི་བར་ཆད་ཕྱི་རུ་སོལ༔
ནང་གི་བར་ཆད་ནང་དུ་སོལ༔
གསང་བའི་བར་ཆད་དབྱིངས་སུ་སོལ༔
གུས་པས་ཕྱག་འཚལ་སྐྱབས་སུ་མཆི༔
ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔
སྐུ་ཡི་ངོ་མཚར་མཐོང་བའི་ཚེ༔
གཡས་པས་རལ་གྲིའི་ཕྱག་རྒྱ་མཛད༔
གཡོན་པས་འགུགས་པའི་ཕྱག་རྒྱ་མཛད༔
ཞལ་བགྲད་མཆེ་གཙིགས་གྱེན་ལ་གཟིགས༔
རྒྱལ་བའི་གདུང་འཛིན་འགྲོ་བའི་མགོན༔
ཐུགས་རྗེས་བདག་ལ་བྱིན་གྱིས་རློབས༔
བརྩེ་བས་བདག་སོགས་ལམ་སྣ་དྲོངས༔
དགོངས་པས་བདག་ལ་དངོས་གྲུབ་སྩོལ༔
ནུས་པས་བདག་སོགས་བར་ཆད་སོལ༔
ཕྱི་ཡི་བར་ཆད་ཕྱི་རུ་སོལ༔
ནང་གི་བར་ཆད་ནང་དུ་སོལ༔
གསང་བའི་བར་ཆད་དབྱིངས་སུ་སོལ༔
གུས་པས་ཕྱག་འཚལ་སྐྱབས་སུ་མཆི༔
ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔
དམ་ཆོས་རིན་ཆེན་གསན་པའི་ཚེ༔
སྐུ་གསལ་འོད་ཟེར་མདངས་དང་ལྡན༔
ཕྱག་གཡས་སྡེ་སྣོད་གླེགས་བམ་བསྣམས༔
གཡོན་པས་ཕུར་པའི་པུསྟི་བསྣམས༔
ཟབ་མོའི་ཆོས་རྣམས་ཐུགས་སུ་ཆུད༔
ཡང་ལེ་ཤོད་ཀྱི་པཎྜི་ཏ༔
ཐུགས་རྗེས་བདག་ལ་བྱིན་གྱིས་རློབས༔
བརྩེ་བས་བདག་སོགས་ལམ་སྣ་དྲོངས༔
དགོངས་པས་བདག་ལ་དངོས་གྲུབ་སྩོལ༔
ནུས་པས་བདག་སོགས་བར་ཆད་སོལ༔
ཕྱི་ཡི་བར་ཆད་ཕྱི་རུ་སོལ༔
ནང་གི་བར་ཆད་ནང་དུ་སོལ༔
གསང་བའི་བར་ཆད་དབྱིངས་སུ་སོལ༔
གུས་པས་ཕྱག་འཚལ་སྐྱབས་སུ་མཆི༔
ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔
དམ་ཅན་དམ་ལ་བཏགས་པའི་ཚེ༔
དྲི་མེད་གནས་མཆོག་ཉམས་རེ་དགའ༔
རྒྱ་གར་བོད་ཡུལ་ས་མཚམས་སུ༔
བྱིན་གྱིས་བརླབས་ནས་བྱོན་པའི་ཚེ༔
དྲི་བསུང་སྤོས་ངད་ལྡན་པའི་རི༔
མེ་ཏོག་པདྨ་དགུན་ཡང་སྐྱེ༔
ཆུ་མིག་བྱང་ཆུབ་བདུད་རྩིའི་ཆུ༔
བདེ་ལྡན་དེ་ཡི་གནས་མཆོག་ཏུ༔
སྐྱེས་མཆོག་ཚུལ་བཟང་ཆོས་གོས་གསོལ༔
ཕྱག་གཡས་རྡོ་རྗེ་རྩེ་དགུ་བསྣམས༔
གཡོན་པས་རིན་ཆེན་ཟ་མ་ཏོག༔
རཀྟ་བདུད་རྩིས་ནང་དུ་གཏམས༔
མཁའ་འགྲོ་དམ་ཅན་དམ་ལ་བཏགས༔
ཡི་དམ་ཞལ་གཟིགས་དངོས་གྲུབ་བརྙེས༔
ཐུགས་རྗེས་བདག་ལ་བྱིན་གྱིས་རློབས༔
བརྩེ་བས་བདག་སོགས་ལམ་སྣ་དྲོངས༔
དགོངས་པས་བདག་ལ་དངོས་གྲུབ་སྩོལ༔
ནུས་པས་བདག་སོགས་བར་ཆད་སོལ༔
ཕྱི་ཡི་བར་ཆད་ཕྱི་རུ་སོལ༔
ནང་གི་བར་ཆད་ནང་དུ་སོལ༔
གསང་བའི་བར་ཆད་དབྱིངས་སུ་སོལ༔
གུས་པས་ཕྱག་འཚལ་སྐྱབས་སུ་མཆི༔
ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔
རྒྱལ་བའི་བསྟན་པ་བཙུགས་པའི་ཚེ༔
གཡའ་རིའི་ནགས་ལ་སྒྲུབ་པ་མཛད༔
བསྙེན་ཕུར་ནམ་མཁའི་དབྱིངས་སུ་འཕར༔
རྡོ་རྗེའི་ཕྱག་རྒྱས་བླངས་ཤིང་བསྒྲིལ༔
བསྒྲིལ་ཞིང་ཙནྡན་ནགས་སུ་འཕང་༔
མེ་འབར་འཁྲུགས་ཤིང་མཚོ་ཡང་སྐེམ༔
སྲིབ་ཀྱི་མུ་སྟེགས་ས་གང་བསྲེགས༔
ཡཀྴ་ནག་པོ་རྡུལ་དུ་བརླག༔
འགྲན་གྱི་དོ་མེད་བདུད་ཀྱི་གཤེད༔
ཐུགས་རྗེས་བདག་ལ་བྱིན་གྱིས་རློབས༔
བརྩེ་བས་བདག་སོགས་ལམ་སྣ་དྲོངས༔
དགོངས་པས་བདག་ལ་དངོས་གྲུབ་སྩོལ༔
ནུས་པས་བདག་སོགས་བར་ཆད་སོལ༔
ཕྱི་ཡི་བར་ཆད་ཕྱི་རུ་སོལ༔
ནང་གི་བར་ཆད་ནང་དུ་སོལ༔
གསང་བའི་བར་ཆད་དབྱིངས་སུ་སོལ༔
གུས་པས་ཕྱག་འཚལ་སྐྱབས་སུ་མཆི༔
ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔
སྲིན་པོའི་ཁ་གནོན་མཛད་པའི་ཚེ༔
ཁྱེའུ་ཆུང་སྤྲུལ་སྐུའི་ཆ་ལུགས་ཅན༔
ཡ་མཚན་གཟུགས་བཟང་ཁ་དོག་ལེགས༔
ཚེམས་འགྲིགས་དབུ་སྐྲ་སེར་ལ་མཛེས༔
དགུང་ལོ་བཅུ་དྲུག་ལོན་པའི་ཚུལ༔
རིན་ཆེན་རྒྱན་ཆ་སྣ་ཚོགས་གསོལ༔
ཕྱག་གཡས་འཁར་བའི་ཕུར་པ་བསྣམས༔
བདུད་དང་སྲིན་པོའི་ཁ་གནོན་མཛད༔
གཡོན་པས་སེང་ལྡེང་ཕུར་པ་བསྣམས༔
མོས་པའི་བུ་ལ་སྲུང་སྐྱོབ་མཛད༔
མགུལ་ན་ལྕགས་ཀྱི་ཕུར་པ་བསྣམས༔
ཡི་དམ་ལྷ་དང་གཉིས་སུ་མེད༔
གཉིས་མེད་སྤྲུལ་སྐུ་འཛམ་གླིང་རྒྱན༔
ཐུགས་རྗེས་བདག་ལ་བྱིན་གྱིས་རློབས༔
བརྩེ་བས་བདག་སོགས་ལམ་སྣ་དྲོངས༔
དགོངས་པས་བདག་ལ་དངོས་གྲུབ་སྩོལ༔
ནུས་པས་བདག་སོགས་བར་ཆད་སོལ༔
ཕྱི་ཡི་བར་ཆད་ཕྱི་རུ་སོལ༔
ནང་གི་བར་ཆད་ནང་དུ་སོལ༔
གསང་བའི་བར་ཆད་དབྱིངས་སུ་སོལ༔
གུས་པས་ཕྱག་འཚལ་སྐྱབས་སུ་མཆི༔
ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔
འདྲེ་ཡི་ཡུལ་དུ་དགོངས་པའི་ཚེ༔
མེ་དཔུང་ཤོད་ཀྱི་ས་གཞི་ལ༔
མདའ་རྒྱང་གང་གི་མཚོ་ནང་དུ༔
པདྨའི་སྟེང་དུ་བསིལ་བསིལ་འདྲ༔
པདྨའི་ནང་ན་དགོངས་པ་མཛད༔
མཚན་ཡང་པདྨ་འབྱུང་གནས་ཞེས༔
རྫོགས་པའི་སངས་རྒྱས་དངོས་སུ་བྱོན༔
དེ་འདྲའི་སྤྲུལ་སྐུ་ཡ་མཚན་ཅན༔
ཐུགས་རྗེས་བདག་ལ་བྱིན་གྱིས་རློབས༔
བརྩེ་བས་བདག་སོགས་ལམ་སྣ་དྲོངས༔
དགོངས་པས་བདག་ལ་དངོས་གྲུབ་སྩོལ༔
ནུས་པས་བདག་སོགས་བར་ཆད་སོལ༔
ཕྱི་ཡི་བར་ཆད་ཕྱི་རུ་སོལ༔
ནང་གི་བར་ཆད་ནང་དུ་སོལ༔
གསང་བའི་བར་ཆད་དབྱིངས་སུ་སོལ༔
གུས་པས་ཕྱག་འཚལ་སྐྱབས་སུ་མཆི༔
ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔
བོད་ཀྱི་ཉི་མ་མཛད་པའི་ཚེ༔
དད་ལྡན་འགྲོ་བ་འདྲེན་པའི་དཔལ༔
གང་ལ་གང་འདུལ་སྐུར་བསྟན་ནས༔
གཙང་ཁ་ལ་ཡི་ལ་ཐོག་ཏུ༔
དགྲ་ལྷའི་དགེ་བསྙེན་དམ་ལ་བཏགས༔
ཡུལ་ནི་ཚ་བའི་ཚ་ཤོད་དུ༔
ལྷ་ཡི་དགེ་བསྙེན་དྲེགས་པ་ཅན༔
ཉི་ཤུ་རྩ་གཅིག་དམ་ལ་བཏགས༔
མང་ཡུལ་དེ་ཡི་བྱམས་སྤྲིན་དུ༔
དགེ་སློང་བཞི་ལ་དངོས་གྲུབ་གནང་༔
ཁྱད་པར་འཕགས་པའི་རིག་འཛིན་མཆོག༔
ཐུགས་རྗེས་བདག་ལ་བྱིན་གྱིས་རློབས༔
བརྩེ་བས་བདག་སོགས་ལམ་སྣ་དྲོངས༔
དགོངས་པས་བདག་ལ་དངོས་གྲུབ་སྩོལ༔
ནུས་པས་བདག་སོགས་བར་ཆད་སོལ༔
ཕྱི་ཡི་བར་ཆད་ཕྱི་རུ་སོལ༔
ནང་གི་བར་ཆད་ནང་དུ་སོལ༔
གསང་བའི་བར་ཆད་དབྱིངས་སུ་སོལ༔
གུས་པས་ཕྱག་འཚལ་སྐྱབས་སུ་མཆི༔
ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔
དཔལ་མོ་ཐང་གི་དཔལ་ཐང་དུ༔
བརྟན་མ་བཅུ་གཉིས་དམ་ལ་བཏགས༔
བོད་ཡུལ་ཁ་ལའི་ལ་ཐོག་ཏུ༔
གངས་དཀར་ཤ་མེད་དམ་ལ་བཏགས༔
འདམ་ཤོད་ལྷ་བུའི་སྙིང་དྲུང་དུ༔
ཐང་ལྷ་ཡར་ཞུད་དམ་ལ་བཏགས༔
ཧས་པོ་རི་ཡི་ཡང་གོང་དུ༔
ལྷ་སྲིན་ཐམས་ཅད་དམ་ལ་བཏགས༔
ཆེ་བའི་ལྷ་འདྲེ་ཐམས་ཅད་ཀྱིས༔
ལ་ལས་སྲོག་གི་སྙིང་པོ་ཕུལ༔
ལ་ལས་བསྟན་པ་བསྲུང་བར་བྱས༔
ལ་ལས་བྲན་དུ་ཁས་བླངས་བྱས༔
མཐུ་དང་རྫུ་འཕྲུལ་སྟོབས་པོ་ཆེ༔
ཐུགས་རྗེས་བདག་ལ་བྱིན་གྱིས་རློབས༔
བརྩེ་བས་བདག་སོགས་ལམ་སྣ་དྲོངས༔
དགོངས་པས་བདག་ལ་དངོས་གྲུབ་སྩོལ༔
ནུས་པས་བདག་སོགས་བར་ཆད་སོལ༔
ཕྱི་ཡི་བར་ཆད་ཕྱི་རུ་སོལ༔
ནང་གི་བར་ཆད་ནང་དུ་སོལ༔
གསང་བའི་བར་ཆད་དབྱིངས་སུ་སོལ༔
གུས་པས་ཕྱག་འཚལ་སྐྱབས་སུ་མཆི༔
ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔
དམ་པ་ཆོས་ཀྱི་བསྟན་པ་ནི༔
རྒྱལ་མཚན་ལྟ་བུར་བཙུགས་པའི་ཚེ༔
བསམ་ཡས་མ་བཞེངས་ལྷུན་གྱིས་གྲུབ༔
རྒྱལ་པོའི་དགོངས་པ་མཐར་ཕྱིན་མཛད༔
སྐྱེས་མཆོག་གསུམ་གྱི་མཚན་ཡང་གསོལ༔
གཅིག་ནི་པདྨ་འབྱུང་གནས་ཞེས༔
གཅིག་ནི་པདྨ་སམྦྷ་ཝ༔
གཅིག་ནི་མཚོ་སྐྱེས་རྡོ་རྗེ་ཞེས༔
གསང་མཚན་རྡོ་རྗེ་དྲག་པོ་རྩལ༔
ཐུགས་རྗེས་བདག་ལ་བྱིན་གྱིས་རློབས༔
བརྩེ་བས་བདག་སོགས་ལམ་སྣ་དྲོངས༔
དགོངས་པས་བདག་ལ་དངོས་གྲུབ་སྩོལ༔
ནུས་པས་བདག་སོགས་བར་ཆད་སོལ༔
ཕྱི་ཡི་བར་ཆད་ཕྱི་རུ་སོལ༔
ནང་གི་བར་ཆད་ནང་དུ་སོལ༔
གསང་བའི་བར་ཆད་དབྱིངས་སུ་སོལ༔
གུས་པས་ཕྱག་འཚལ་སྐྱབས་སུ་མཆི༔
ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔
བསམ་ཡས་མཆིམས་ཕུར་སྒྲུབ་པ་མཛད༔
རྐྱེན་ངན་ཟློག་ཅིང་དངོས་གྲུབ་གནང་༔
རྗེ་བློན་ཐར་པའི་ལམ་ལ་བཀོད༔
གདོན་གཟུགས་བོན་གྱི་བསྟན་པ་བསྣུབས༔
ཆོས་སྐུ་དྲི་མེད་རིན་ཆེན་བསྟན༔
སྐལ་ལྡན་སངས་རྒྱས་ས་ལ་བཀོད༔
ཐུགས་རྗེས་བདག་ལ་བྱིན་གྱིས་རློབས༔
བརྩེ་བས་བདག་སོགས་ལམ་སྣ་དྲོངས༔
དགོངས་པས་བདག་ལ་དངོས་གྲུབ་སྩོལ༔
ནུས་པས་བདག་སོགས་བར་ཆད་སོལ༔
ཕྱི་ཡི་བར་ཆད་ཕྱི་རུ་སོལ༔
ནང་གི་བར་ཆད་ནང་དུ་སོལ༔
གསང་བའི་བར་ཆད་དབྱིངས་སུ་སོལ༔
གུས་པས་ཕྱག་འཚལ་སྐྱབས་སུ་མཆི༔
ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔
དེ་ནས་ཨོ་རྒྱན་ཡུལ་དུ་བྱོན༔
ད་ལྟ་སྲིན་པོའི་ཁ་གནོན་མཛད༔
མི་ལས་ལྷག་གྱུར་ཡ་མཚན་ཆེ༔
སྤྱོད་པ་རྨད་བྱུང་ངོ་མཚར་ཆེ༔
མཐུ་དང་རྫུ་འཕྲུལ་སྟོབས་པོ་ཆེ༔
ཐུགས་རྗེས་བདག་ལ་བྱིན་གྱིས་རློབས༔
བརྩེ་བས་བདག་སོགས་ལམ་སྣ་དྲོངས༔
དགོངས་པས་བདག་ལ་དངོས་གྲུབ་སྩོལ༔
ནུས་པས་བདག་སོགས་བར་ཆད་སོལ༔
ཕྱི་ཡི་བར་ཆད་ཕྱི་རུ་སོལ༔
ནང་གི་བར་ཆད་ནང་དུ་སོལ༔
གསང་བའི་བར་ཆད་དབྱིངས་སུ་སོལ༔
གུས་པས་ཕྱག་འཚལ་སྐྱབས་སུ་མཆི༔
ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔
སྐུ་གསུང་ཐུགས་ལྡན་འགྲོ་བ་འདྲེན་པའི་དཔལ༔
སྒྲིབ་པ་ཀུན་སྤངས་ཁམས་གསུམ་ས་ལེར་མཁྱེན༔
དངོས་གྲུབ་མཆོག་བརྙེས་བདེ་ཆེན་མཆོག་གི་སྐུ༔
བྱང་ཆུབ་སྒྲུབ་པའི་བར་ཆད་ངེས་པར་སེལ༔
ཐུགས་རྗེས་བདག་ལ་བྱིན་གྱིས་རློབས༔
བརྩེ་བས་བདག་སོགས་ལམ་སྣ་དྲོངས༔
དགོངས་པས་བདག་ལ་དངོས་གྲུབ་རྩོལ༔
ནུས་པས་བདག་སོགས་བར་ཆད་སོལ༔
ཕྱི་ཡི་བར་ཆད་ཕྱི་རུ་སོལ༔
ནང་གི་བར་ཆད་ནང་དུ་སོལ༔
གསང་བའི་བར་ཆད་དབྱིངས་སུ་སོལ༔
གུས་པས་ཕྱག་འཚལ་སྐྱབས་སུ་མཆི༔
ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔
ཨོཾ་ཨཱཿཧཱུྃ་བཛྲ་གུ་རུ་པདྨ་ཐོད་ཕྲེང་རྩལ་བཛྲ་ས་མ་ཡ་ཛཿསིདྡྷི་ཕ་ལ་ཧཱུྃ་ཨཱ༔